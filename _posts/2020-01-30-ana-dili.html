  
---
layout: post
title: "Ana Dili" 
subtitle: "Bəxtiyar Vahabzadə"
date: 2020-08-08
type: "ədəbiyyat"
background: 'https://sheki.arbtv.az/assets/uploads/news/product_1009038483.jpeg'
categories: ['şeirlər']
---

<p> 
Dil açanda ilk dəfə «ana» söyləyirik biz, <br>
«Ana dili» adlanır bizim ilk dərsliyimiz. <br>
İlk mahnımız laylanı anamız öz südüylə <br>
İçirir ruhumuza bu dildə gilə-gilə. <br>

Bu dil bizim ruhumuz, eşqimiz, canımızdır, <br>
Bu dil bir-birimizlə əhdi-peymanımızdır. <br>
Bu dil tanıtmış bizə bu dünyada hər şeyi, <br>
Bu dil əcdadımızın bizə miras verdiyi <br>
Qiymətli xəzinədir…onu gözlərimiz tək <br>
Qoruyub, nəsillərə biz də hədiyyə verək. <br>

Bizim uca dağların sonsuz əzəmətindən, <br>
Yatağına sığmayan çayların hiddətindən, <br>
Bu torpaqdan, bu yerdən, <br>
Elin bağrından qopan yanıqlı nəğmələrdən <br>
Güllərin rənglərindən, çiçəklərin iyindən, <br>
Mil düzünün, Muğanın sonsuz genişliyindən, <br>
Ağsaçlı babaların əqlindən, kamalından, <br>
Düşmən üstünə cuman o Qıratın nalından <br>
Qopan səsdən yarandın. <br>
Sən xalqımın aldığı ilk nəfəsdən yarandın. <br>
  
Ana dilim, səndədir xalqın əqli, hikməti, <br>
Ərəb oğlu Məcnunun dərdi səndə dil açmış.<br>
Ürəklərə yol açan Füzulinin sənəti,<br>
Ey dilim, qüdrətinlə dünyalara yol açmış. <br>

Səndə mənim xalqımın qəhrəmanlıqla dolu Tarixi varaqlanır, <br>
Səndə neçə min illik mənim mədəniyyətim, <br>
Şan- şöhrətim saxlanır. <br>
Mənim adım-sanımsan, <br>
Namusum, vicdanımsan! <br>

Bu dil tanıtmış bizə bu dünyada hər şeyi, <br>
Bu dil əcdadımızın bizə qoyub getdiyi <br>
Ən qiymətli mirasdır, onu gözlərimiz tək <br>
Qoruyub, nəsillərə biz də hədiyyə verək! <br>
Ey öz doğma dilində danışmağı ar bilən fasonlu ədabazlar, <br>
Qəlbinizi oxşamır qoşmalar, telli sazlar. <br>
Bunlar qoy mənim olsun, <br>
Ancaq Vətən çörəyi, <br>
Sizlərə qənim olsun! <br>
</p>


